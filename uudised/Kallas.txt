Alar Karis: Kaja Kallase lahkumist toetanud võimuliidu poliitik võiks ise välja tulla
President Alar Karise sõnul jääb ta enda varasemate sõnade juurde, et koalitsioonierakonna esindaja väljendas presidendiga kohtudes arvamust, et riigikogu punnseisu lahendus võiks olla peaminister Kaja Kallase tagasiastumine.
«Ma jään enda juurde, mis ma ütlesin: mitte ainult opositsiooni esindajad ei olnud seda meelt või ei väljendanud seda mõtet,» ütles Karis reedel rahvusringhäälingule.
Täpsustavale küsimusele, kes see koalitsiooni esindaja siis oli, vastas Karis: «Ma arvan, et selle ütleb see inimene ise välja, kui ta peab seda vajalikuks. Mina kajastasin õhustikku, mis nendel kohtumistel oli.»
President Alar Karis kohtus viimastel nädalatel kõigi riigikogus esindatud erakondade juhtide ja teiste juhtpoliitikutega, et arutada riigikogus tekkinud olukorda. Karis ütles kolmapäeval kohtumistele järgnenud avalduses, et ühe koalitsioonipoliitiku sõnul aitaks tekkinud vastasseisule lahendust tuua Reformierakonna esimehe Kaja Kallase tagasiastumine peaministri kohalt.
Karis kohtus teisipäeval Isamaa esimehe Urmas Reinsaluga ning kolmapäeval Eesti 200 parlamendifraktsiooni esimehe Toomas Uibo, EKRE esimehe Martin Helme, Reformierakonna parlamendifraktsiooni esimehe Erkki Keldo, Keskerakonna esimehe Mihhail Kõlvarti ja SDE parlamendifraktsiooni esimehe Jevgeni Ossinovskiga.
Eelmistel nädalatel kohtus president Karis riigikogu esimehe Lauri Hussari, Reformierakonna esimehe ja peaministri Kaja Kallase, Eesti 200 esimehe ja välisministri Margus Tsahkna ning SDE esimehe ja siseministri Lauri Läänemetsaga.
Kõigi nende kohtumiste eesmärk oli arutada tekkinud poliitilist olukorda riigikogus.
