Maksutõus interneti- ja nutipakettides: kahel operaatoril hinnad kerkivad, üks võtab käibemaksulisa enda kanda
Uuest aastast kerkib käibemaks 20%-lt 22%-le ja seoses sellega on hinnakirja muudatustest teavitanud kliente ka Telia, Elisa ja Tele2.
Telia andis novembri lõpus klientidele teada, et käibemaksu tõusu tõttu kerkivad kõik hinnakirjas käibemaksuga maksustatud teenuste hinnad. „Muudatus puudutab Telia kuutasulisi teenuseid, minuti- ja mahupõhiseid teenuseid, ühekordseid teenustasusid, kaupade ja seadmete hindu, kampaania- ja sooduspakkumisi ning kõnekaartide teenuseid,“ teavitas operaator.
Tegime läbi ka näidisarvutused, mida uus käibemaksumäär klientidele tähendab – arvestusega, et operaatorid lisavad senisele käibemaksuvabale hinnale 20% asemel 22%, kirjutab Geenius.
Näiteks Telia piiramatu andmemahuga nutipaketi kasutajad maksavad hetkel 35 eurot kuus, uuest aastast aga 35,58 eurot kuus. 100 Mbit/s koduinternet maksab praegu 27 eurot, uue maksumääraga 27,45 eurot kuus.
Sama teed läheb ka Elisa: käibemaksumäära tõus laieneb 1. jaanuarist 2024 kõikidele tarbitud teenustele ja ostetud seadmetele, mille käibemaksumäär on 20%.
Elisa piiramatu nutipaketi senine 40,99-eurone hind asendub uuest aastast seega 41,68-eurose kuutasuga. 150 Mbit/s koduinterneti kuutasu tõuseb jaanuarist 26,99 eurolt 27,44 eurole.
